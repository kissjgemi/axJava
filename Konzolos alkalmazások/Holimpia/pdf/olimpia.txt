 Téli olimpia


Ne csak a tévé előtt ülve figyeljük a téli sportokat, hanem vegyünk részt mi is egy kisebb szellemi olimpián, és írjunk programot az olimpikonok adatainak és eredményeinek kezelésére.

A sportolóknak regisztráláskor sokféle adatot kell megadniuk, ezek közül most csak a rajtszámukat, nevüket és sportágukat kérjük. Természetesen mindegyikük érmet szeretne szerezni. Az egyszerűség kedvéért most nem teszünk különbséget az érmek között, pusztán annyit akarunk megoldani, hogy amikor a sportoló érmet kap, akkor az érmei száma eggyel növekedjen.

Az olimpia lebonyolításakor használt rendszer a következőket tudja:

– Olvassuk be a sportolók adatait (adatfájlból – adatszerkezet: név;sportág) – rajtszámuk a beolvasás sorszáma legyen

– Már a verseny megkezdése előtt láthassuk a kijelzőn az adataikat, azaz a sportoló rajtszámát, nevét, sportágát és érmeinek számat.

– A verseny most annyiból áll, hogy megkérdezzük, hány versenyszám van, és ennyiszer véletlenül generáljuk a nyertest, vagyis azt, aki érmet kap. Természetesen a verseny végén is kíváncsiak vagyunk a kijelzőre.

– Állapítsuk meg az eredményeket, vagyis azt, hogy

a) Kik kapták a legtöbb érmet.

b) Mi a verseny végeredménye – azaz rendezzük éremszám szerint csökkenő sorrend­be a sportolókat.

– Különböző szempontok szerint lehessen keresni – pl. keressük ki a begépelt sportághoz tartozó sportolókat. (De a fantáziája szerint módosíthatja majd a keresés célját.) Arra is adjon lehetőséget, hogy a keresést meg lehessen ismételni. Természetesen azt is írja ki, ha senkit sem talál.


A korábbiakhoz képest nincs benne új, próbálja önállóan megoldani.

