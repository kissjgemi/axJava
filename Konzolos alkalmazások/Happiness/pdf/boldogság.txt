Minden évben március 20 a boldogság világnapja. Erre vonatkozóan egy felmérést végeznek, melyhez egy Java programot kell írni. A felmérés férfiak és nők boldogságértékét számolja.

A felmérésben résztvevő minden egyes embert egy azonosító és a születési évének megadásával regisztrálnak. Az emberek boldogságérték()ét több összetevő alapján határozzák meg. Számít a párkapcsolati mutató – ez egy -10, +10 közötti érték, amelyet a felmérés során árulnak el az emberek (NE égesse be). Ez az érték természetesen gyakran változhat. 

Tudósok azt is kimutatták, hogy a másokon segítő emberek sokkal boldogabbak, és azt is, hogy a boldogság a kor előrehaladtával csökkenhet is. A boldogságérték tehát a következő módon számolható: 
Aa párkapcsolati mutatóhoz hozzáadják a segítések számának egy, az összes emberre egyformán érvényes szorzóval való szorzatát, és osztják az illető kor()ával. Ez az érték eltérően módosul majd férfiak és nők esetén.

Minden embernek módjában áll segítenie. A segítés() során a segítések száma eggyel növekszik.

A férfiak roppant vágynak a sikerre is. Egy férfi boldogságértékének kiszámításakor az alapértékhez még hozzáadódik a sikeresség mértékének és az illető korának a hányadosa. A férfiaktól a felmérés során kérdezik meg, hogy mennyire érzik sikeresnek magukat.

A hölgyek boldogsága a gyerekszüléskor növekszik, és arányos a gyerekek számával. (A felmérés kezdetén meg kell adniuk a gyerekeik számát.) Az ő boldogságértékükhöz hozzáadódik még a gyerekek számának egy állandóval való szorzata. Ez az állandó minden hölgy esetén azonos. Egy hölgy akár még a (hosszabb ideig tartó) felmérés során is szülhet. Ha szül(), akkor gyerekei száma a metódus paraméterében megadott értékkel növekszik. (Ikreket is szülhet.)

Kiíratáskor (toString()) az illető azonosítóját, nemét és boldogságértékét (mértékegység: „egység”) lehessen olvasni. Hölgyek esetén tüntesse fel a gyerekek számát is.

A fentiek figyelembe vételével írjon programot a következőkre:

A statikus adatok beállítása után olvassa be az adatokat az emberek.txt fájlból. (Adatszerkezet soronként: azonosító, születési év, nők esetén a gyerekek száma.) A férfiak azonosítója F-fel, a nőké N-nel kezdődik. Beolvasás után írassa ki a vizsgálatban résztvevő emberek adatait, majd kezdődjön a vizsgálat.

A vizsgálat a következőt jelenti. Véletlen módon állítsuk be az összes ember párkapcsolati mutatójának és a férfiak sikerességi mértékének az értékét. A sikerességi mérték 0 és 10 között változhat (de ne égesse be!), majd véletlen sokszor futtassa le a következőt: válasszon egy véletlen embert, aki segít, és egy másik véletlen embert, aki ha nem túl öreg hölgy, akkor szül valahány gyereket. A korhatárra adjon egy reális értéket (ne égesse be), az újszülöttek száma pedig legyen egy 0 és 3 közötti véletlen érték. (Azaz legföljebb hármas ikrek lehetnek, most a még több gyerekkel várandósak kimaradnak a felmérésből, de ezt se égesse be).

A vizsgálat után is írassa ki az eredményeket, majd értékelje a vizsgálatot, azaz:

- Számolja ki az átlagos boldogságértéket (GNH – nemzeti boldogság index).

- Határozza meg, hogy kik a legboldogabbak.

- Állapítsa meg a gyerekek számát.

A korábbiakhoz képest nincs benne új, próbálja önállóan megoldani.
